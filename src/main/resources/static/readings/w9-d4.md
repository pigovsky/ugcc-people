Тиждень 9 по Зісланні, четвер.

До Корінтян першого послання святого апостола Павла читáння.
1 Кор. 155 зач.; 14, 6-19.
6. Браття, якщо б я прийшов до вас і став говорити мовами, яка вам користь з мене, якби я не говорив вам ні об'явленням, ні знанням, ні пророцтвом, ні наукою? 
7. Так само воно і з бездушними речами, що дають звук, чи то сопілка, чи то цитра: коли не видають із себе різних звуків, як пізнати, що грається на сопілці чи на гуслах? 
8. Якже сурма лунає невиразно, хто приготується до бою? 
9. Отак воно і з вами: коли ваша мова не має в собі ясних слів, як зрозуміти те, що говорите? Ви будете на вітер говорити! 
10. Є їх чимало, тих усіляких мов на світі, і ні одна з них не позбавлена значення. 
11. Та коли я не розумію значення слів, буду тому, хто говорить, чужинцем, і той, хто говорить, буде мені чужинцем. 
12. Тому й ви, коли прагнете духовних дарів, старайтеся мати їх вщерть для збудування Церкви.
13. Хто, отже, говорить мовами, хай молиться, щоб умів вияснити. 
14. Бо коли я молюся мовами, дух мій молиться, але розум мій без плоду. 
15. Що ж, отже, робити? Буду молитися духом, і розумом буду молитись. Буду співати духом, а і розумом буду співати. 
16. Інакше бо, коли дякуватимеш духом, як звичайна людина скаже «Амінь» на твою подяку, коли не знає, що ти кажеш? 
17. Ти гарно дякуєш, та другий тим не повчається. 
18. Дякую Богові моєму, що я більш усіх вас мовами говорю, 19. але в Церкві волію п'ять слів розумом моїм сказати, щоб навчити інших, ніж десять тисяч слів мовами.

Розважання Владики Венедикта:
1 Кор. 14, 6–19. «Тим то й ви – коли вже так їх прагнете, отих духовних дарів, – старайтесь їх мати подостатком на збудування Церкви»
Кожна чеснота, яку ми здобуваємо, кожна добра риса, кожен наш добрий учинок – це не лише наша приватна справа, а й справа усієї Церкви. Так само й кожен наш гріх не є лише нашою приватною справою, яку ми можемо «залагодити» у сповіді, це може відбиватись на цілій Церкві.
Маємо завжди дбати про стан своєї душі, пильнувати її, розуміти, що наше життя – це життя всієї Церкви. Так само, якщо члени всієї Церкви сповнюються святістю, праведністю, це відчуває уся Церква.