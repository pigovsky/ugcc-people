Середа десятого тижня по Зісланні

До Корінтян першого послання святого апостола Павла читáння.
1 Кор. 165 зач.; 16, 4-12.
4. Браття, коли буде потрібно мені піти, вони підуть зо мною.

5. Прийду ж до вас, як Македонію перейду, бо я крізь Македонію переходжу. 

6. У вас, може, зупинюсь або й перезимую, щоб ви мене провели, куди я піду. 

7. Я вас не хочу бачити тепер лиш мимоходом; надіюсь бо деякий час у вас пробути, як на те воля Господня. 

8. В Ефесі пробуду до П'ятдесятниці, 

9. бо великі й широкі двері мені там відчинились, і противників багато.

10. Як прийде Тимотей до вас, глядіть, щоб був у вас без страху, бо він, як і я, робить діло Господнє. 

11. Нехай, отже, ніхто ним не легковажить; і відпровадьте його в мирі, щоб прийшов до мене, бо я з братами його чекаю. 

12. Щождо брата Аполлоса, я дуже його просив, щоб він пішов до вас із братами, та він ніяк не хотів прибути тепер. Прийде, як буде догідний час.


Розважання Владики Венедикта:
1 Кор. 16, 4–12. «Надіюсь бо деякий час у вас перебувати, коли те Господь дозволить»
Який гарний приклад подає нам апостол Павло. Він мав дуже різні плани, наміри, багато проповідував, багато подорожував, мало затримувався на місці. Щоб все це робити, мусив складати плани, мав певні задуми. Однак він завжди шукав Божої волі. Він, певно, «пропонував» Господеві свої плани, але завжди вибирав те, чого від нього чекав Бог. Це було для Павла найбільшим добром.
І так само для нас пізнавати й чинити Божу волю – це правдиве та найбільше добро. Ще ніхто ніколи не був засоромлений, якщо хотів подобатися Богові. Бо хоч тут, на землі, така людина, яка живе для Бога і Його Царства, не завжди отримує свою нагороду, то точно отримає її у Вічності.



Від Матея святого Євангелія читáння.
Мт. 86 зач. 21, 28-32.
Сказав Господь притчу оцю:
28. Як вам здається? Один чоловік мав двох синів.
Звернувшись до першого, він мовив:
– Піди, дитино, нині працювати у винограднику.

29. Той озвався:
– Піду, Господи.
І не пішов.

30. Звернувшись до другого, сказав так само. А цей відповів:
– Не хочу.
Але, потім розкаявшись, пішов.

31. Котрий з двох учинив волю батька?
– Останній, – відповіли ті.
Тоді Ісус сказав їм:
Істинно кажу вам, що митарі й блудниці вас випереджають у царстві Божім. 

32. Прийшов бо був до вас Іван дорогою правди, та ви не повірили йому; митарі і блудниці повірили йому, а ви, бачачи це, навіть потім не розкаялися, щоб повірити йому.


Розважання Владики Венедикта:
Мт. 21, 28–32. «Митарі й блудниці вас випереджують у Царстві Божім»
Для нас можуть видаватися дивними ці слова нашого Спасителя. Коли людина чинить гріх і зло, однак має відвагу собі в цьому признатися, то це вже є добра основа до навернення і перемін.
Ісус Христос каже, що Він прийшов не до праведників, а до грішників. Чому так? Тому що Бог прагне допомогти кожній людині, бо любить кожну людину – однаково праведника й грішника. Але ця Божа поміч може прийти лише до того, хто відчуває в цьому потребу. Лише тоді, коли особа усвідомлює свої гріхи, слабкості, немочі, вона може отримати від Бога допомогу. Це подібно до того, як є з хворобою: лікарі ж не бігають за людьми, намагаючись кожного вилікувати. Людина, яка усвідомлює себе хворою, приходить до лікаря – і він її лікує. Так само й людина, яка відчуває, що має потребу в Божій помочі, приходить до Господа – і Він допомагає їй.
Саме тому Господь каже, що митарі й блудниці випередять інших у Царстві Небесному, – значить, вони є тими, що усвідомили свій стан гріховности. Не ті, які чинять гріх, випередять інших, а ті, які свідомі свого гріха й свідомі свого стану, але прагнуть змінитися з Божою поміччю.
Бог завжди прагне допомогти кожному з нас, але Він може це зробити лише тоді, коли будемо відчувати потребу в Його допомозі.
